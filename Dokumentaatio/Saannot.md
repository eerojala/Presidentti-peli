# Säännöt

Pelin mukana tulleet säännöt. 

## 1. Mihin pelissä pyritään?

Pelissä kilpaillaan menestymisestä, hyvistä ammateista, omaisuudesta ja ennenkaikkea siitä, kenestä tulee
presidentti. Vaaleilla presidentiksi valittu pelaaja on voittaja.

## 2. Pelin osanottajat

Peliin voi osallistua kaksi tai useampia pelaajia. Pelivälineitä on 6 pelaajalle. Pelissä toimii järjestäjä
ja pankinjohtaja.

## 3. Välitavoitteet

Pelaaja pääsee presidentiksi välitavoitteiden kautta. Välitavoitteita ovat johtaja-ammatin tai
kansanedustajaksi pääseminen. Kansanedustaja valitaan vaaleilla. Johtaja-ammatin voi saada ruudussa 12 tai
22.

Pelaaja käyttää liikeitä, mökin omistuskirjoja, rahaa, tutkintoja ja puolueen jäsenkirjaa välitavoitteiden
ja lopullisen päämäärän saavuttamiseksi.

## 4. Yleiset ohjeet pelin kulusta

Pelilauta asetetaan sopivalle alustalle, kortit sijoitetaan pelilaudalle varatuille paikoilleen tekstipuoli
alaspäin. Yksi pelaajista valitaan järjestäjäksi ja yksi pankinjohtajaksi. Järjestäjän tehtävä on antaa
pelaajille oikeat ammattikortit, tutkintokortit ja jäsenkirjat sekä järjestää kansanedustajien ja presidentin
vaalit. Järjestäjä jakaa laudan alkuruuduissa mainitut ammattikortit, työtönkortit ja kansanedustahan kortit
ao. pelaajille muistilapuiksi ammatista ja kuukausipalkasta.

Lähtöruutuna on kuukauden ensimmäinen päivä. Pankinjohtaja jakaa jokaiselle pelaajalle lähtörahaksi 5000 mk.

Arpakuutiolla suoritetun lähtöjärjestysarvonnan jälkeen jokainen pelaaja heittää vuorollaan arpakuutiota ja
etenee arpakuution osoittaman ruutumärään eteenpäin.

Pelin alkuruudut ovat ammattiin valmistavia (ruudut 2-7). Tällöin voidaan saada opettajan, autonkuljettajan,
päälikön ammatti tai jokin ammatti sattuma-ammattikorteista. Pelaaja voi jäädä myös työttömäksi.
Jos matkalla ruuduissa 2-7 sattuu useita valintoja, niin viimeisin on voimassa. Ammatti on voimassa
kuukauden, paitsi kansanedustajilla on mahdollisuus jatkaa uudella kierroksella kansanedustajana. 
Pankinjohtaja maksaa pelaajille ammattikorttiin merkityn kuukausipalkan kuukauden ensimmäisenä päivänä tai
sen tultua ohitetuksi. Samoin maksetaan liikkeiden tuotot ja työttömyyskorvaus.

Liikekortit, mökin omistuskirjat, sattuma-ammattikortit ja tapahtumakortit asetetaan käytön jälkeen pakan
alimmaisiksi. Johtaja-ammattikortit vedetään korttiviuhkasta, joka on järjestäjän kädessä. Vaalit 
toimitetaan siten, että vaaliin osallistuva vetää 5 korttia järjestäjän kädessä olevasta korttiviuhkasta.
Korttien yhteenlaskettu äänimäärä ratkaisee valituksi tulemisen. Vaadittavat äänimäärät on merkitty
pelilautaan. Pelaajat kiertävät pelilautaa niin kauan, että joku tulee vaaleissa presidentiksi. Hän on
pelin voittaja.

## 5. Rahan käyttö ja omaisuus

Rahaa käytetään välitavoitteiden saavuttamisessa ja presidentin vaaleissa. Mitä enemmän pelaaja sijoittaa
vaalikamppanjaan sitä helpommin hän pääsee kansanedustajaksi tai presidentiksi. Pelaaja voi sijoittaa
rahaa vaalitaisteluun antamalla laudassa mainitut summat pankkiin ennen vaaleja. Vaaliin sijoitetut rahat
jäävät pankin omaisuudeksi. Pelipankki toimii sekä vaalirahastona että pankkina.

Liikkeitä ja mökkejä voi myydä ja ostaa sekä ruudussa 1, jossa on varsinainen pankki, että ruudussa 16,
jossa on pankin sivukonttori. Ostot suoritetaan normaalisti maksamalla pankille liikkeen tai mökin arvo.
Samoin tapahtuu myynti ruudussa 1. Jos pelaaja haluaa ruudussa 16 myydä liikkeen tai mökin, hän heittää
arpakuutiota ja, mikäli hän saa kuutosen, hän saa mökistä tai liikkeestä kaksinkertaisen hinnan. Mikäli hän
heittää jonkun muun kuin kuutosen, hän saa mökistä tai liikkeestä sen normaalin hinnan verran rahaa. 
Pelaajan on kuitenkin tehtävä myyntipäätös ennen kuin hän heittää arpaakuutiota. Pelaaja saa ostaa tai myydä
vain joko yhden mökin tai yhden liikkeen samalla kertaa. Ostoja ei voi suorittaa, mikäli liikkeitä tai 
mökkejä ei enää ole vapaana. Pelaaja voi ostaa ainoastaan pinossa päälimmäisenä olevan liikkeen tai mökin.
Jos pelaaja joutuu ruutuun 21, hän menttää kalleimman mökkinsä, mutta vakuutus korvaa puolet sen arvosta.

## 6. Palkka

Ammatinmukainen palkka maksetaan kuukauden ensimmäisenä päivänä tai tämän ruudun tultua ohitetuksi. 
Kortteihin on merkitty kunkin ammatin kuukausipalkka. Pelaaja esittää ammattikortin pankinjohtajalle, joka
suorittaa palkanmaksun. Samoin liikkeiden tuotto ja työttömyyskorvaus maksetaan jokaisen kuukauden 
ensimmäisenä päivänä.

## 7. Tapahtumakortit

Tapahtumaruudussa pelaaja ottaa tapahtumakorttipinosta päälimmäisen kortin ja toimii sen mukaisesti. Tämän 
jälkeen kortti asetetaan korttipinon alle.

## 8. Ammattikortit ja kansanedustajana toimiminen

Mikäli pelaaja joutuu sattuma-ammattiruutuun, hän ottaa sattuma-ammattikorttipinosta päälimmäisen kortin ja
edustaa tätä ammattia yhden kierroksen ajan. Muihin ammattiruutuihin joutuessaan pelaaja saa kortin
järjestäjältä. **Pelaaja voi olla vain yhdessä ammatissa kerrallaan.** Johtaja-ammattiruutuun päästyään
pelaaja voi valita järjestäjän sekoittamasta korttiviuhkasta kortin ja päästä johtaja-ammattiin. Ammatti on
voimassa yhden kuukauden, paitsi kansanedustajilla on ruutuihin 2-7 merkityt poikkeukset. Kansanedustaja ei
valitse johtaja-ammattia ruuduisas 12 ja 22, vaan voi jatkaa kansanedustajana.

## 9. Tutkintokortit

Pelaajat voivat suorittaa tutkinnon ruudussa 17. Tutkinnon suorittaminen merkitsee 1500 mk:n palkankorotusta.
Tutkintokortti vanhenee silloin, kun pelaaja joutuu vaihtamaan ammattia ja samoin, jos hän 
hyödyntää
tutkintoaan presidentin vaalissa. Ammatinvaihdon yhteydessä pelaaja luovuttaa tutkintokortin järjestäjälle,
mikäli hän ei ole saanut tapahtumakortista "yleissivistävää koulutusta". Uudessa ammatissa pelaaja voi
jälleen suorittaa tutkinnon. Tutkinnosta johtuva palkankorotus maksetaan samoin kuin palkka kuukauden
ensimmäisenä päivänä tai sen tultua ohitetuksi. Pelaajat voivat keksiä osanottajille osuvia tutkintojen
nimiä.

## 10. Vaalit

Vaalit toimitetaan heti, kun pelaaja joutuu ruutuun, jossa vaali on mahdollinen. Vaalit toimitetaan siten,
että vaaliin oikeutettu pelaaja vetää järjestäjän kädessä olevasta korttiviuhkasta 5 kpl kortteja.
Pelilaudassa on ilmoitettu kansanedustajaksi ja presidentiksi vaadittavat äänimäärät. Vaalikamppanjarahat
on annettava ennen vaalia pankinjohtajalle. Vaalin virallisina valvojina toimivat järjestäjä ja
pankinjohtaja. **Viiden kortin yhteenlaskettu äänimäärä ratkaisee sen, onko ehdokas saanut vaaditut
vähimmäisäänimäärät ja tullut valituksi joko kansanedustajaksi tai presidentiksi.** Presidentin vaaliin voi
osallistua ruudussa 30 pelaaja, joka on johtaja tai kansanedustaja.

## 11. Työtön

Myös työtön joutuu maksamaan kuluja, jotka näkyvät laudalla tai tapahtumakorteista. Työtön saa
työttömyyskorvausta 1000 mk/kk. Myös ruudussa 18 työttömäksi jäänyt saa työttömyyskorvausta. Työttömän ei
tarvitse maksaa työmatkalisäystä ruudussa 13, koska hänellä ei ole työmatkoja. Samoin hän ei saa
ylityötuloja ruudussa 14, eikä tutkinnosta aiheutuvaa palkankorotusta.

## 12. Lainat

Pelaaja saa pankista lainaa enintään 5000 mk. Laina on maksettava takaisin heti, kun pelaajalla on siihen
varaa. Lainaa ei anneta putkasta pääsemisestä eikä vaalikamppanjaa varten. Mikäli 5000 mk:n laina ei auta
pelaajaa selviytymään laskuista, hän joutuu pois pelistä hävinneenä. Lainasta maksetaan 10%:n korko
seuraavan kuukauden 1. päivänä, 5000 mk:sta korko on siis 500 mk.

## 13. Järjestäjän ja pankinjohtajan tehtävät

Järjestäjän tehtävänä on:
- antaa oikeat ammattikortit, työtönkortit, tutkintokortit jne. osanottajille
- valvoa, että osanottajat ottavat kortit oikeista pinoista ja että korttien ohjeita noudatetaan
- kerätä kuukauden alussa vanhentuvat kortit pois pelaajilta
- järjestää vaalit niihin osallistuville pelaajille
- järjestää johtaja-ammattikortin valinta osanottajille
- valvoa pelin sääntöjen noudattamista.

Pankinjohtajan tehtävänä on:
- jakaa rahaa pelaajille pelin sääntöjen mukaisesti
- valvoa vaalien toimittamista ja järjestää vaalit silloin, kun järjestäjä osallistuu vaaliin
- kerätä osanottajilta pelipankin vaalikamppanjarahoja ja muita suorituksia
- antaa ja periä lainoja ja korkoja